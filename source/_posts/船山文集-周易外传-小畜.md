---
title: 船山文集《周易外传》小畜
abbrlink: f81790b3
tags:
  - 六十四卦
  - 周易
  - 王夫之
  - 阴阳
categories:
  - 经
date: 2021-06-10 09:48:58
author:
---

### 风天小畜 (综卦履 错卦豫 交互卦睽 本乾重离)

小畜，巽畜也。大畜，艮畜也。巽体阴而用多阳，艮体阳而用多阴，体者其情也，用者其名也。以名召我而情固止之，甚矣哉，巽之柔而阴鸷zhi也！
夫畜有养道焉。阳任治，阴任养。天下不以养始者，终不能止。饫yu以所需，则情留而息。自有人事以来，壮夫危行而却步于阴柔者，皆养为之胶饴，而孰能轶此以径行哉！夫养阳者阴之职，虽蹈其机，难辞其奉，圣人亦且因而成之。阳固已却步焉，而犹安之以时数者，亦曰其职也。
虽然，其养之也，则又有厚薄之不齐矣。山之养也，出云升雾以应天者，且合天于蒸歊xiao之气。若夫风之为体，旁行解散，致养已薄，而徒用其柔，密为之止，则“密云不雨”之势已成，而五、上之阳，方且从彼党而助其用。五矜富力，上载德色。孰知夫周旋不舍者，固长塞其入求三阳之逵径，且受转于阴而为之役，则五、上亦愚矣。甚矣哉，六四之坐取群情而柔之于衽席也！
夫薄养而固止之，巽无礼而乾亦不光矣。则夫受止者，失得吉凶之数亦有辨。三，争其止者也；二，静于止者也；初，受其止者也。三进故争，二中故静，初应故受。以争往者入其机，而巽始以机鸣得意，“月望”之凶，“反目”之激矣。以静俟者保其健，而初、三各效其功，彼以邻为富，我以牵为援矣。以受退者老其敌，而四亦以不测自危，血惕之防，四仅免焉。咎责之来，初自信不疑而任之矣。其惟初乎！阳受其止，而密制其机，任讥非于当世，而移易其阴鸷之心，故出入于危疑而光明不咎。其吉也，义固许之矣。
夫如是，将斗阴阳而相制以机乎？曰：非然也。小畜之时，不数遇也。止则穷，穷则变，故君子以变行权，而厚用其密云之势。非小畜之世，无尚往之才，而触物之止，即用其机，则细人之术也，而又何足以云！



